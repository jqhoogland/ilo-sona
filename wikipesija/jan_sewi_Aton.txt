jan sewi Aton (toki Masu: tm; toki Nilemenkemi: ⲁⲧⲟⲩⲙ, Atoum; toki Elena: Ατούμ, Atoúm) li jan sewi pi nasin sewi Masu. ona li lawa e suno e ma. jan li olin sewi e ona lon ma tomo Anu. tan ni la jan li toki e ni: jan sewi Aton en jan sewi Le li sama. jan li pana e nimi Atonle tawa ona. jan sewi Aton li pali e ona sama. tan ni la nimi ona pi toki Masu li kon pi jan pini. lukin la ona li mije li jo e len kiwen lawa walo loje pi ma Masu ale. tenpo pi mute lili la ona li waso suli. ona li jo e nimi ni: jan lawa pi ma tomo Anu. akesi li sewi tawa ona.

jan li toki e ni: jan sewi Aton li lon e ona sama tan telo pi jan sewi Non. jan sewi Su en jan sewi Tenu li tan telo walo unpa ona. jan sewi Su en jan sewi Tenu li lon e jan sewi Ke e jan sewi Nu. jan sewi Ke en jan sewi Nu li lon e jan sewi Wesile e jan sewi Ese e jan sewi Sete e jan sewi Nipeho. jan sewi Wesile en jan sewi Ese li lon e jan sewi Olo. tan ni la jan sewi Aton li pali e jan sewi luka tu tu.
