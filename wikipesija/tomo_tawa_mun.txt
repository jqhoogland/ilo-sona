tomo tawa mun li tomo tawa. ona li ken tawa pimeja mun. tomo tawa mun li ken jo e jan, li ken jo ala e jan. tomo tawa mun li ken tawa sike lon poka pi ma mi li ken tawa mun ante.

tenpo mute la, tomo tawa mun li tawa e ilo mun. jan li lon insa pi tomo tawa mun la, jan ni li kama jan pi tawa mun.

ma lawa tu wan ni li ken pali e tomo tawa mun jan: ma Losi en ma Mewika en ma Sonko. tenpo pini la, ma Sesesele li pali kin (ma Losi pi tenpo ni li kipisi suli pi ma Sesesele lon tenpo pini). tenpo kama la, ma Palata kin li ken pali e ni.

ma ante kin li ken e tomo tawa mun lon mun. ma Nijon en ma Isale en ma Soson en ma Anku li ken tawa pona e tomo tawa mun. kin la, kulupu ma Elopa li tawa e tomo tawa mun. tenpo pini la, ma Kanse en ma Juke li ken tawa e tomo tawa mun. tenpo ni la ma tu ni li lon kulupu ma Elopa li pali kulupu e tomo tawa mun pi ma Elopa. 

tenpo pini la, lawa ma taso li ken tawa sewi e tomo tawa mun. tenpo ni la, kulupu esun pi lawa ala li ken ni. 

tomo tawa mun pi jan ala li tawa mun mute. taso, tomo tawa mun jan li tawa mun Luna taso. 
